<html><header><meta charset="utf-8"><title>開心見誠：壓力避無可避時怎麼辦？（李德誠）</title></header><body><h1>開心見誠：壓力避無可避時怎麼辦？（李德誠）</h1><p>G是一位老師，早年因為工作壓力，患上焦慮症，服藥和接受心理治療後，已經痊癒。過去幾個月，因為疫情，G需要在家中視像授課，雖然工作模式改變不少，但也能夠應付，沒有復發的迹象，不過，最近覆診時，G提到新的憂慮。</p><p>「雖然最近呢幾個月都唔錯，不過，九月開學之後，如果都仲係要網上授課嘅話，到時可能會有啲問題，因為𠵱家教緊嘅係上年九月時候已經識落嘅同學，但係今年九月開課，有部份會係新嘅同學，之前同佢哋並唔認識，要喺網上授課，同埋要做班主任工作嘅時候，將會幾頭痛……」。</p><p>其實過去幾個月，不少朋友都反映，在網上遙距工作，有時較在辦公室工作更辛苦。至於G的情況就更困難，因為無論科技如何發達，也不能代替人與人之間，面對面的接觸和交往，要在網上開展一個新的關係，建立新的信心，確有一定的難度。</p><p>「醫生，咁我有啲乜嘢可以做，防止開學之後，因為呢個困難而攪到又緊張番，甚至復發呀？」</p><p>G已經明白到，醫病除了服藥外，生活上的調節也非常重要，所以醫生也忍不住讚她：「妳咁樣諗就啱喇，如果預先有準備，到壓力嚟嘅時候，影響會較細……妳可以睇吓自己生活上，喺九月嘅時候會唔會有乜嘢其他事情可能同時會發生，最常見係裝修呀、搬屋呀，新嘅進修課程呀，又或者屋企嘅小朋友轉學校，甚至係轉換家務助理嘅姐姐，如果我哋可以及早審視一下，盡量唔好喺九月嘅時候，有其他嘅壓力轉變同時會出現嘅話，到時就可以集中精神，淨係處理學校工作，咁自然壓力亦都會較少，如果唔係嘅話，到時就好似玩雜技一樣，同一時間要喺空中不停咁樣拋四、五個波波，咁就有機會可能頂唔順，真係會出現復發㗎喇。」</p><p>其實G遇到的情況，不單在疫情或作為老師才會出現，平常我們的生活，也可能預見到有些較大的考驗將會發生，例如要署任升職，遇到這個情況，除了全力以赴外，也可以盡量避免同一時間，有其他的轉變同時出現，如果我們能夠預先做好防禦工作，便可以把壓力降到最低。</p><p><a href="http://fb.me/1486drlee" target="_blank">http://fb.me/1486drlee</a></p><p>李德誠　精神科專科醫生</p></body></html>