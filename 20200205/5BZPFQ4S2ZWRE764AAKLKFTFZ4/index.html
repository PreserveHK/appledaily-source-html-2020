<html><header><meta charset="utf-8"><title>【創業起義】港人前世造了甚麼孽 - 尹思哲</title></header><body><h1>【創業起義】港人前世造了甚麼孽 - 尹思哲</h1><p>睇fb勞氣，睇林鄭記招更爆血管，邊估得到，特首一山還有一山低，庸官一代還有一代廢。<br><br>由反送中開始，到今天武漢肺炎，大半年以來，林鄭月娥嘅行為基本上一脈相承：對港人驕橫，對中共諂媚。人人不禁問，香港七百萬人前世都造了甚麼孽？會得到一個如斯特首？<br><br>不是嗎？唧牙膏式「偽封關」，同幾個月前的「暫緩」根本同出一轍，真係黃台之瓜，何堪再摘！林鄭置港人死生不顧、不肯全面封關以至批鬥醫護的動機，若果真是機關算盡，務求透過疫症於社區爆發，從而引發民意反彈，煽動群眾鬥群眾，可真謂黃蜂尾後針，最毒婦人心！<br><br>中環十一少在面書沙盤推演，基於去年武漢機場曾對新型冠狀病毒「入境」演習，是次疫情有可能是病毒戰的變奏人禍，不是食野味而來的天災瘟疫。倘若屬實，而世界各國又開始「覺醒」，則未來武漢肺炎演變成第三次世界大戰，亦非絕無可能。<br><br>重點是，香港身處風眼正中央的要害位置，無論是天災或人禍，不管是眼前抑或是長遠，唯一的生天，正正係堅守中港區隔，貫徹一國兩制。否則在病毒橫行的時候，人手資源不足的時候，被全球各國邊緣化強行隔離，香港只會越來越傷。長遠而言，當基本法蕩然無存，一國兩制千瘡百孔，香港連澳門都比不上，更遑論保住國際金融中心地位。<br><br>專制極權治下，未夠一年，我們已經歷了反送中、警暴及武漢肺炎，未來仲有幾多天災人禍？真係無人答得出。作為勢弱的一方，通常只有兩個選擇：一係匿埋，二係走佬。<br><br>問題係，經過今次已經證明，不管你政治立場是甚麼，只要是身處香港，只要政府不作為，不堅守中港區隔，政治凌駕專業的惡果無孔不入，長遠仲可以點匿？當基本生存都受到重大威脅，我認為答案其實已相當明顯。如果上兩代香港人，可以游水落香港從零開始，呢一代香港人，點解唔可以think out of the box，遠走他方重新開始？<br><br><br>尹思哲<br> http://linkedin.com/in/wanszezit <br></p></body></html>