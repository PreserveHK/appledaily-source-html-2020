<html><header><meta charset="utf-8"><title>【add人物】黑雲疫下還原基本　 Zoe Siu繩結創作解心結</title></header><body><h1>【add人物】黑雲疫下還原基本　 <br>Zoe Siu繩結創作解心結</h1><p>糅合不同創意與繩結工藝的本地繩結設計師Zoe Siu（蕭俞），在疫症期間工作受影響被取消，但同時也令她重新審視現在的環境，並帶來了新領悟、新靈感，她日前受訪時說：「回歸根本，等我哋了解物件係用乜嘢製成，雙手製造東西嘅過程，提醒我哋，人嘅思想同生活所擁有嘅才能。」</p><p>蕭俞受到文化葫蘆邀請，以觀塘工業發展為主題，編織了「線帶森林」裝置，除了創作，也探索了物料的可能性，「我係修讀時裝設計、紡織出身，就想到織帶是製作背包其中一樣重要材料，由於本來係室外展覽，織帶既能夠承受落雨，太陽曬都唔易變色，加上呢種物料開始式微，我就諗『究竟呢種物料，仲有乜嘢轉化做其他嘢嘅可能性呢？』」除了探索物料可能性，Zoe也希望透過創作為大家帶來正能量，因此一直以來她的創作都是充滿色彩，她分享：「曾經睇過一篇文章，有位希臘市長曾講過一句，我哋𠵱家嘅生活存在好多妥協，妥協對佢嚟講代表灰色，呢個都係我嘅想法，因此我哋嘅城市需要更多色彩，帶來希望同溫暖。」她有感我們現在的城市不單止是灰色，有時甚至像被黑雲籠罩着，是深黑色的，「作為一位創作者，希望透過作品給予大家希望同力量。」所以這個裝置也特別採用了「紅橙黃綠青藍紫」，猶如一道雨後彩虹。</p><h2>心態要「玩」</h2><p>早前Zoe在尖沙嘴1881展出的裝置同樣色彩繽紛，作品靈感來自50年代的舊公園，「我係根據滑梯形態嚟設計一張椅子，藉此傳遞一個訊息，尤其對成年人，好似都已經忘記咗『玩』，點解『玩』對小朋友好重要？因為可以刺激想像力，人越大越怕發白日夢，怕想像看似無謂嘅事物。」Zoe因此透過作品鼓勵大家，保持「玩」的心態，才可以挑戰自己更多可能性。</p><p>而三十多歲的她最近也尋回了「玩」的樂趣學習踩板，「呢項運動其實唔預期呢種年紀去接觸，𠵱家嘅身體結構唔太適合。」她說踩板需要不停克服恐懼，過程中得到唔少自我鼓勵，「因為你會驚跌倒，又或者動作做得唔好，當每成功完成一個動作，都好似克服咗一種困難，其實都提醒同鼓勵我嘅工作、同家人相處，甚至面對唔同嘅人生問題，對我鼓勵性相當大。」</p><p>這段期間Zoe也趁機發掘新的繩結創作，「我利用一啲天然物料，例如草、竹、藤，一啲可以回歸大自然嘅天然物料嚟編織繩結，創作過程中會聞到植物氣味，感到非常療癒。」此外，她也應機構邀請，創作關於疫情時用到的有關作品，她想到現在增加了很多外賣盒、外賣袋，「我利用竹編織咗盛載食物嘅容器，其實我哋每個人都可以自發性編織一啲籃，用嚟盛載食物同水果，令我回想一啲從前嘅生活模式去創作。」</p><h2>學調香薰</h2><p>大部份時間留家抗疫，也令Zoe想到創作家居香薰 x 繩結，她笑指我們最近變得很「北歐」，「北歐人好少外出，主要花時間喺屋企，所以佢哋嘅家居設計好靚，𠵱家人類最需要係乜嘢？情緒嘅釋放，香薰可以安慰情緒、靜心，自己都學緊調製香薰，繩結係用嚟幫助盛載香味。」</p><h2>多元首飾設計</h2><p>香港繩結設計師Zoe Siu於2011年創立個人配飾品牌ZOEE，其多元化的繩結首飾系列（圖），深受時尚人士喜愛。她曾為亞洲市場創作不同種類的創新繩結設計及裝置，以及參加不同國際展覽，如「布魯塞爾設計展」和「倫敦工藝周」等。</p><p>更多精采時尚內容，盡在<a href="http://add.appledaily.com/" target="_blank">http://add.appledaily.com</a>。</p></body></html>