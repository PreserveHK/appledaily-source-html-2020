<html><header><meta charset="utf-8"><title>萬暗中，光華射 - 陳也</title></header><body><h1>萬暗中，光華射 - 陳也</h1><p>戰場上的快樂聖誕嗎？倫敦戰區，有罩唔用的倫敦人有幾愉快，不言而喻。</p><p>香港聖誕，交叉八百年一遇的土木零度相合。土木相合到疊埋，零社交距離的兩個星體力量擦出的火花，達戰鬥級。</p><p>戰鬥格的變種特攻，武力偷襲人個肺嗰隻，新聞官唔俾記者講，「毒」人交戰整年，除了中国贏，全世界輸到開巷！不要問，只能信。共產黨抗疫，像極了愛情，只有黨中央征服叫做corona的女神，日日零確診，有確診都係外地輸入。水清無魚，城中無疫，堪比人間淨土，往生極樂，都係咁上下feel。平安夜，反觀靈魂動搖的梵蒂岡，一點都唔安全。清零的澳門，大三巴神聖召喚暗黑中瑟縮的老教宗，來啦，與病毒賭一鋪沙蟹，別理千里迢迢求見的陳日君、別理天寒地凍踢——住拖鞋襪仔都冇一對的還柙肥佬黎。主的忠僕還有姓湯的宗座，在口罩內拜神抗疫，贏在澳門，向大海都過唔到（隔離21日啊！）但自稱受感召的鄭月娥示範，跪吧，看羅馬朝北方皇上的叩跪姿勢，西環封聖，只爭朝夕。</p><p>美國小孩問聖誕老人有接種疫苗嗎？我們的小孩問高官有種注射国貨嗎？你腦細有得揀，你冇。土木相合的平安夜，唔好問土木，邊個失身。眾生呢喃合唱：平安夜，聖善夜，萬暗中，光華射；救贖宏恩的黎明來到，聖容發出來榮光普照！</p></body></html>