<html><header><meta charset="utf-8"><title>爭奪香港金融地位 - 左丁山</title></header><body><h1>爭奪香港金融地位 - 左丁山</h1><p>香港金融中心地位以前甚為穩固，自7月1日港區國安法生效之後，亞洲其他城市以為有機可乘，蠢蠢欲動，要搶香港金融中心地位，就算搶唔晒，亦搶去一部份，據外電輕描淡寫報道：新加坡、東京、首爾、台北都有同樣意思。</p><p>呢幾個城市之中，只有新加坡係最大威脅，東京憑日本經濟實力及1980年代風光，都有啲可能。台北完全唔駛睇，台北不是英語區，股市靠科技股（主要係台積電）支撐，金融法規落後，監管系統不合國際標準，加上北京不時有軍事威脅，國際金融機構幾難考慮台北開檔，首爾環境與台北差不多，英語不流行，有北韓軍事恐嚇，只勝在衍生工具盛行，稍為好過台北。</p><p>新加坡就唔同嘞，英語還好過香港，同是普通法地區，加上居住環境好，高爾夫球場多，外國金融高層好鍾意，做東盟十國及印度生意方便過香港，而且商業租金比香港便宜呢。近半年不斷有大富豪家族之「家族辦公室（Home Office）」設在新加坡，有理由嘅，但新加坡政府上一次選舉雖然一如預期，保持不敗，但反對黨聲勢有所壯大，年青一代開始不再迷信李光耀模式，令李顯龍政府步步為營，加緊保護本地工人，外國人要取得工作簽證比以前難好多（因為要請唔到本地人先至准請外國人），更產生本地專才短缺，供不應求跡象，令外資要諗多一啲。</p><p>東京異軍突起，東京都知事小池百合子係NHK財經新聞主播出身，對金融事業有偏好，11月15日法新社報道，東京市政府於十月在香港設立辦事處，為考慮遷往東京的企業提供諮詢服務。小池百合子聲言希望東京成為亞洲第一金融大城市，願為港移到日本的金融企業提供臨時辦公室；又研究稅率降低，日本稅率高（45%），比香港（17%）及新加坡（22%）高出好多，令人望而卻步，但不可不知，金融事業首先注重搵銀第一，1980年代之東京，丸之內、銀袋、赤板區租金及餐廳貴到飛起，稅率高企，咪一樣吸引到大量外資！現在日經指數創30年新高，雖然與38,900點仍有距離，已從低位反彈，小池百合子可能指定大手町（Otemachi）做金融區，主攻資產管理，明顯就係睇住香港嚟做嘢！懂日文，又識金融嘅專才，有機會嘞。</p></body></html>